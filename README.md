# Veri-Bilimi
patika.dev profilim https://app.patika.dev/akyolmete
## Veri biliminin ilgili diğer veri alanlarından farkları nelerdir?
## Veri bilimi ile veri analizi arasındaki fark nedir?
Bu terimler bazen birbirinin yerine kullanılmakla birlikte, veri analizi aslında veri biliminin bir alt kümesidir. Veri bilimi, toplamadan modellemeye ve öngörülere kadar tüm veri işleme adımlarını kapsayan bir çatı terimdir. Öte yandan veri analizi, temelde istatistik, matematik ve istatistiksel analiz alanlarıyla ilgilenir. Veri bilimi ise sadece veri analizine değil, kuruluş verilerinin çizdiği büyük resme odaklanır. Çoğu iş yerinde veri bilimciler ve veri analistleri, ortak iş hedefleri doğrultusunda birlikte çalışır. Bir veri analisti zamanının daha büyük bir bölümünü rutin analizlere harcayarak düzenli raporlar sağlayabilir. Bir veri bilimci verilerin depolanma, değiştirilme ve analiz edilme biçimini tasarlayabilir. Kısaca bir veri analisti mevcut verileri anlamlı hale getirirken, bir veri bilimci ise analistlerin kullanacağı verilerin işlenmesi için yeni yöntem ve araçlar oluşturur.
## Veri bilimi ile iş analizi arasındaki fark nedir?
Veri bilimi ile iş analizi kısmen örtüşmekle birlikte, temel fark alanlardaki teknoloji kullanımıdır. İş analistleriyle kıyaslandığında, veri bilimciler veri teknolojisiyle daha yakından çalışır. İş analistleri ise iş ile BT arasındaki boşluğu doldurur. İş vakalarını tanımlar, paydaşlardan bilgi toplar veya çözümleri doğrularlar. Öte yandan veri bilimciler, iş verileriyle çalışmak için teknolojiden yararlanır. Programlar yazabilir, modeller oluşturmak için makine öğrenimi teknikleri uygulayabilir ve yeni algoritmalar geliştirebilirler. Veri bilimciler sadece sorunu anlamakla kalmaz, aynı zamanda soruna çözüm getiren bir araç oluşturabilir. İş analistlerinin ve veri bilimcilerin aynı ekipte çalışması, zaman zaman karşılaşılan bir durumdur. İş analistleri, veri bilimcilerin ürettiği çıktıyı alarak bunu tüm işletmenin anlayabileceği bir hikayeye dönüştürür.
## Veri bilimi ile makine öğrenimi arasındaki fark nedir?
Makine öğrenimi, makineleri insanların yaptığı biçimde verileri analiz etmeleri ve bu verilerden ders çıkarmaları için eğitme bilimidir. Veri bilimi projelerinde verilerden otomatik öngörüler edinirken kullanılan yöntemlerden biridir. Makine öğrenimi mühendisleri bilgi işlemde, algoritmalarda ve makine öğrenimi yöntemlerine özgü kodlama becerilerinde uzmanlaşır. Veri bilimciler verileri işlemek için makine öğrenimi yöntemlerini birer araç olarak kullanabilir veya diğer makine öğrenimi mühendisleriyle yakından çalışabilir.
## Veri bilimi ile istatistik arasındaki fark nedir?
İstatistik, nicel verileri toplamayı ve yorumlamayı amaçlayan, matematiğe dayalı bir alandır. Veri bilimi ise çeşitli biçimlerdeki verilerden bilgi ayıklamak için bilimsel yöntem, süreç ve sistemleri kullanan, çok disiplinli bir alandır. Veri bilimciler, istatistik dahil olmak üzere birçok farklı disiplinden yöntemler kullanır. Ancak bu alanların kullandığı süreçler ve üzerinde çalıştığı sorunlar farklıdır.
